---
_last_editor_used_jetpack: block-editor
_publicize_job_id: "59410599415"
_wp_old_date: "2021-06-10"
author: sailaopoeng
categories:
  - poems
date: "2008-09-13T12:18:00+00:00"
parent_post_id: null
post_id: "270"
timeline_notification: "1623281312"
title: ဘဝကိုယ်တိုင် သရုပ်ဆောင်တဲ့ ပြဇာတ်
url: /2008/09/13/ဘဝကိုယ်တိုင်-သရုပ်ဆောင်/

---
ဘဝကို မှော်ဆရာရဲ့ ကြိမ်လုံးထဲ ထည့် ဝှေ့ယမ်းကြည့်လိုက်တယ်  
ဘယ်လို ထူးခြား ခမ်းနားဆန်းကြယ်ခြင်းတွေ ထွက်ကျလာမလဲလို့

ဘဝကို လူမိုက်တစ်ယောက်ရဲ့ သေနတ်ထဲ ထည့် ပစ်ကြည့်လိုက်တယ်  
ဘယ်လို လျင်မြန်ခြင်းမျိုးနဲ့ ရန်သူ့ဘဝကို ထိုးဖောက်ချေဖျက်လိုက်မလဲလို့

ဘဝကို မြွေတစ်ကောင်ရဲ့ လျှာဖျားလေးမှာ တင်ထားကြည့်လိုက်တယ်  
ဘယ်လို အဆိပ်ပြင်းမျိုးတွေနဲ့ မွေးဖွားရှင်သန်နိုင်မလဲလို့

ဘဝကို ပက်စီပုလင်းထဲ ထည့် သောက်ကြည့်လိုက်တယ်  
ဘယ်လို လေပူစီဖောင်းလေးက ဘဝရဲ့ အရသာဖြစ်လိမ့်မလဲလို့

ဘဝကို ဆက်ကပ်ဆရာရဲ့ ဓားတစ်ချောင်းထဲ ထည့် ပစ်ကြည့်လိုက်တယ်  
ဘယ်လို တိကျမှုမျိုးနဲ့ ပန်းတိုင်ကို ရောက်မလဲလို့

ဘဝကို ကဗျာတစ်ပုဒ်ထဲ ထည့် ဖတ်ကြည့်လိုက်တယ်  
ဘယ်လို ဖရိုဖရဲ အဓိပ္ပာယ်တွေ ေ၀ဝါးလေမလဲလို့

ဘဝကို နှလုံးသားလေးထဲ ထည့် စီးဆင်းကြည့်လိုက်တယ်  
ဘယ်လို ရင်ခုန်မှုမျိုးနဲ့ ကြည်နူးခြင်းတွေ ဖိတ်စင်ကျလာမလဲလို့

ဘဝကို ရေနွေးအိုးထဲ ထည့် တည်ကြည့်လိုက်တယ်  
ဘယ်လို မေးခွန်းမျိုးတွေ ပလုံစီ ပွက်ပွက်ဆူလာမလဲလို့

ဘဝကို ဘဝထဲ ပြန်ထည့် ဝတ်ဆင်ကြည့်လိုက်တယ်  
ဘဝဟာ ဘဝနဲ့ မတော်တော့ဘူး  
မပြီးသေးတဲ့ မေးခွန်းတွေနဲ့  
ဘာမှမရှိခြင်းတွေနဲ့ပဲ ပိတ်ကားချလိုက်ရတော့တယ်  
ပြီးပါပြီပေါ့ …။
