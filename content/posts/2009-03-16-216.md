---
_last_editor_used_jetpack: block-editor
_publicize_job_id: "59376251263"
_wp_old_date: "2021-06-09"
author: sailaopoeng
categories:
  - poems
date: "2009-03-16T03:12:00+00:00"
parent_post_id: null
post_id: "216"
timeline_notification: "1623212559"
title: ငါရူးသွားတဲ့တစ်နေ့
url: /2009/03/16/ငါရူးသွားတဲ့တစ်နေ့/

---
ဒီနေ့တော့ ငါရူးနေတာပဲဖြစ်မယ်  
မျက်စိနဲ့ တွေ့သမျှ ဘယ်အရာမှ မူမမှန်ဘူး  
သိပ်တုံးတဲ့ပုံဖမ်းထားတဲ့ လူလည်စကားလုံးရှင်တွေ  
ကားအကောင်းစားမောင်းနေတဲ့ အကြွေးထူသူတွေ  
အရိုးပြိုင်းပြိုင်း အမြစ်ရှည်ရှည်သစ်ပင်ပိန်တွေ  
ငါတို့လမ်းထဲက နဂို အရူးတောင် ဒီနေ့ အရင်ကလောက် မရူးဘူး

ဒီနေ့တော့ ငါရူးပြီပဲ  
ကျီးတစ်ကောင်က ငါ့စိတ်ပေါ်မှာမှ လာနားပြီး တအာအာ  
ပေါက်ပေါက်ရှာရှာ ငါ့စိတ်ထဲ ဘယ်က ဧည့်သည်လာမလဲ  
တိမ်တွေ… မိုးအုံ့ ရန်ကုန်… အပူကျွမ်းနေတဲ့ မက္ကဆီကို  
ခေါင်မိုးပေါ်က အုတ်နီခဲကျိုး… connectionတွေ ကွေးကောက်  
ငါ့အော်သံတွေ အဓိပ္ပာယ်တစ်ခုမှ ဖြစ်မလာ  
ငါမပြောခဲ့တာ ငါ့စကားဖြစ်  
အမေပြောတော့ အရင်နေ့တွေထက် ဒီနေ့ နင်ပိုရူးနေတယ်တဲ့

ဒီတော့ ဒီနေ့ ငါ အသေအချာကြီးကို ရူးတယ်  
အပြင်းစားလောင်ကျွမ်း ဘုရားရှိခိုးသံများ ငါ့အတွက်တွေ အထပ်လိုက်ဆုတောင်း  
ဒီနေရာကိုရောက်ဖို့ ဘုရားက လွတ်ချခဲ့တာလား၊ ငါတို့က ခုန်ဆင်းခဲ့တာလား  
အရူးကို သူရူးထဲမှာမတွေ့တော့ ဒီလူ ရူးနေတာ သေချာသွားပြီလား  
အဖြေမရရင် စဉ်းစားမနေနဲ့တော့၊ ကဗျာပြီးအောင် မြန်မြန်ရေး  
ခဏနေ ဇာတ်လမ်းတွဲတွေ ကြည့်ရဦးမယ်  
အဲဒီထဲက ကောင်တွေက ငါ့ထက်ပိုရူးနိုင်မလား ငါကြည့်စမ်းမယ်လေ။
