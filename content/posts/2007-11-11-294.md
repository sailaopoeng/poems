---
_last_editor_used_jetpack: block-editor
_publicize_job_id: "59410894139"
_wp_old_date: "2021-06-10"
author: sailaopoeng
categories:
  - poems
date: "2007-11-11T06:47:00+00:00"
parent_post_id: null
post_id: "294"
timeline_notification: "1623282162"
title: သရဲ
url: /2007/11/11/သရဲ/

---
ကျွန်တော့်ဘေးမှာ သရဲတစ်ကောင်ရှိတယ်  
ကျွန်တော်ညာဘက်ကို လှည့်ကြည့်ရင် သူက ဘယ်ဘက်မှာ ရောက်နေပြီး  
ကျွန်တော်ဘယ်ကို လှည့်ကြည့်တော့ သူရှိနေတာက ညာ  
ကျွန်တော်အရေအပြားပေါ်က  
ကြက်သီးဖုလေးတွေမှာ သူ နေဖူးတယ်  
တစ်ခါတစ်လေ ကျွန်တော့်ဂုတ်သွေးကို သူမြိန်ရေယှက်ရေ စုပ်လို့  
တစ်ခါတစ်လေ ကျွန်တော့်ရိုင်းစိုင်းမှုကို သူ ဆွဲထုတ်  
တစ်ခါတစ်လေ ကျွန်တော် အရမ်းကြောက်အောင် သူ ဖြဲခြောက်တယ်  
ကျွန်တော် ဘုရားစာရွတ်ရင် သူ ဆဲရေးပြီး  
ကျွန်တော့် အကုသိုလ်မှာ သူပျော်တယ်  
ကျွန်တော် မောင်းထုတ်လဲ သူထွက်မသွားဘူး  
ကျွန်တော် သွားလေရာနောက် လိုက်လို့လေ  
ဘယ်သူသိနိုင်မလဲ  
သူလဲ သူ့ဒုက္ခနဲ့သူ ဖြစ်ချင်ဖြစ်မှာ  
ဒါမှမဟုတ်လဲ  
အခွင့်သာတဲ့တစ်နေ့ … ကျွန်တော်သတိမဲ့သွားတဲ့နေ့  
ကျွန်တော့်ကို ဂုတ်ချိုးဖို့စောင့်နေတာ ဖြစ်ချင်ဖြစ်မှာ  
ဘယ်သူသိမှာလဲ …နော် …
