---
_last_editor_used_jetpack: block-editor
_publicize_job_id: "59411171942"
_wp_old_date: "2021-06-10"
author: sailaopoeng
categories:
  - poems
date: "2007-09-11T11:25:00+00:00"
guid: https://sailaopoeng.wordpress.com/?p=312
parent_post_id: null
post_id: "312"
timeline_notification: "1623282927"
title: လွမ်းတဲ့အကြောင်း V
url: /2007/09/11/လွမ်းတဲ့အကြောင်း-v/

---
ကိုယ့်ရဲ့ အဖြူရောင် သက်တံလေးရေ  
မင်းကို ချစ်မိပြီဆိုတာ သေချာသွားတဲ့နေ့ကတည်းက  
ကိုယ့်ကိုကိုယ်  
ခံစားချက်နဲ့ ပတ်သက်လာရင် စစ်ကြေငြာထားပြီးသား  
မင်းကိုလွမ်းတဲ့ အလွမ်းမှာလည်း ရိုးသားထားပြီးသား။  
မင်းမျက်ဝန်းလေးတွေထဲမှာမှ ကိုယ်က အမှန်တရားကို ဆုပ်ကိုင်မိတာလေ

ကိုယ့်နာရီသံတွေက အခုတလော မင်းကိုပဲ အိပ်မက်, မက်ကြသတဲ့  
ဒီလို ရက်စက်လွန်းတဲ့ ဧပြီမှာ  
သတိရစိတ်တွေ ထိန်းမနိုင် သိမ်းမရ ဖြစ်နေပြီဆိုရင်  
ကိုယ်ကတော့ ရေတံခွန်လုပ်ပြီး တဝုန်းဝုန်း ခုန်ချလိုက်တော့တာပဲ

ကိုယ့်အချစ်က မင်းမဖတ်ရသေးတဲ့ မင်းအတွက် သီးသန့်စာအုပ်တစ်အုပ်  
ဖတ်ကြည့်ပါ၊ ဝေဖန်ပါ၊  
ကိုယ့်ရဲ့ဘဝတစ်ဝက်ကို ဝတ်ဆင်ကြည့်ပါ  
မင်းမြင်နေရတဲ့ အမှန်တရားတွေဆိုတာ တကယ့်အလှတရားဖြစ်ကြောင်း  
ကိုယ့်အချစ်မှာ မင်းဖွေရှာပါ။

ဒီမှာ ညီမလေးရေ  
အချိန်တွေ ကြာလာလည်း  
ကိုယ့်ရူးသွပ်မှုတွေက ယဉ်ကျေးလာမယ်လို့ ကိုယ်မထင်ဘူး  
အလွမ်းဆိုတာ ဘယ်လိုနည်းနဲ့ပဲ ကြည့်ကြည့် မလှတာတော့ အမှန်ပဲ  
ဧပြီရဲ့ အုံ့နေတဲ့ မိုးသားတွေက ကဗျာဆန်ပြီး၊  
ရွာနေတဲ့ အဲဒီအလွမ်းတွေက ကဗျာမဆန်ဘူး  
အဲဒါနဲ့ပဲ “လွမ်းတဲ့အကြောင်း” တစ်ပုဒ်ထပ်ဖြစ်ပါလေရော။

ဒီလိုနည်းနဲ့ပဲ ကိုယ့်ကိုကိုယ် နှစ်သိမ့် ချော့မော့ခဲ့ရပါတယ်  
မင်းရဲ့ ရယ်ဟန်လေးတစ်ချို့နဲ့ …။ ။
